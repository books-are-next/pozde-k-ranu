<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="">
    <meta name="apple-mobile-web-app-capable" content="yes">
    <title>Pozdě k ránu</title>
    <link rel="stylesheet" href="./style/style.min.css" media="screen" integrity="sha256-RoYVBsJ70MMae6Bu5wi05MLjXqtS2A84YTm/PLudUNM=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./section0023.html">
    <link rel="next" href="./section0025.html">
    <meta name="nb-order" content="24">
    <link rel="self" href="section0024.html">
    <meta name="nb-identifier" content="hlavacek-pozde-k-ranu-a09ec79">
    <meta name="nb-role" content="chapter">
  </head>
  <body class="content-poetry nb-role-chapter nb-custom-style" data-nb-words="1305" data-nb-chars="8539">
    <nav role="doc-toc">
      <ul class="plain section"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./section0023.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="0" data-nb-chars="0"></h1>
        <section>
          <h1 id="subtilnost-smutku" class="chunk" data-nb-ref-number="2" data-nb-words="2" data-nb-chars="17"><span class="idea" data-nb-ref-number="1" id="idea1" data-nb-words="2" data-nb-chars="17">Subtilnost smutku</span></h1>
          <p class="chunk" data-nb-ref-number="3" data-nb-words="1" data-nb-chars="9"><span class="idea" data-nb-ref-number="2" id="idea2" data-nb-words="1" data-nb-chars="9"><em>Předmluva</em></span></p>
          <p class="chunk" data-nb-ref-number="4" data-nb-words="39" data-nb-chars="262"><span class="idea" data-nb-ref-number="3" id="idea3" data-nb-words="39" data-nb-chars="262">Před přivřenýma očima zašeřila se&nbsp;v&nbsp;dálce setmělá večerní krajinka v&nbsp;několika tazích v&nbsp;popředí, s&nbsp;kusem zeleného zlata na&nbsp;západě a&nbsp;tichým andante rozzpívané modře obzoru… Vysněný vzor subtilnosti. Vzdušná hallucinace, zladěná ve&nbsp;třech barvách se&nbsp;zbožnou náladou…</span>
            &nbsp;</p>
          <p class="chunk" data-nb-ref-number="5" data-nb-words="12" data-nb-chars="69"><span class="idea" data-nb-ref-number="4" id="idea4" data-nb-words="12" data-nb-chars="69">Malá lodička smutně plove v&nbsp;nesmírné dálce bez vesla v&nbsp;zeleném zlatě…</span>
            &nbsp;</p>
          <p class="chunk" data-nb-ref-number="6" data-nb-words="51" data-nb-chars="352"><span class="idea" data-nb-ref-number="5" id="idea5" data-nb-words="51" data-nb-chars="352">Porcelánové vížky intimního formalismu, založené umělci po&nbsp;nedalekých návrších, čekají na&nbsp;teplý vítr od&nbsp;žhavých břehů v&nbsp;chvílích inspirace, by&nbsp;zlehka jen zavál… Bílé praporce začínají vláti… Vítr od&nbsp;moře!… A&nbsp;porcelánové zvonečky, rozhoupány, opakují týž zvukový motiv loretánské litanie do&nbsp;mystického ticha a&nbsp;lodička bez vesla pílí k&nbsp;přístavním hrázím.</span>
            &nbsp;</p>
          <p class="chunk" data-nb-ref-number="7" data-nb-words="41" data-nb-chars="260"><span class="idea" data-nb-ref-number="6" id="idea6" data-nb-words="41" data-nb-chars="260">Sedí v&nbsp;ní&nbsp;na&nbsp;dně sličný cretin (nelitujte!) vybraného a&nbsp;delikátního mozku, tiskna hlavu na&nbsp;bok lodičky, v&nbsp;ztrnulé pose polokleče, pololeže, beznadějně hledě na&nbsp;zhasínající zlato západu. Teplý vítr cizí inspirace čechrá mu&nbsp;ohnivě plavé vlasy a&nbsp;on&nbsp;nadšeně zpívá…</span>
            &nbsp;</p>
          <p class="chunk" data-nb-ref-number="8" data-nb-words="60" data-nb-chars="375"><span class="idea" data-nb-ref-number="7" id="idea7" data-nb-words="60" data-nb-chars="375">Zpívá to&nbsp;jeho táhlá duše štíhlá a&nbsp;stonavá, bloudíc tam někde nahoře po&nbsp;tom setřelém, do&nbsp;rudohněda již spáleném zlatě – a&nbsp;ústa a&nbsp;sluch o&nbsp;tom neví… Zpívá stále tuže beznadějnou, svrchovaně naivní balladu vzácné průhlednosti, v&nbsp;jejíž dvou slokách plochá jeho básnická hlava vyzpívala před lety ve&nbsp;chvílích zajetí všechen svůj delikátní smutek nad ztrátou svého jediného Přítele…</span></p>
          <p class="chunk" data-nb-ref-number="9" data-nb-words="5" data-nb-chars="41"><span class="idea" data-nb-ref-number="8" id="idea8" data-nb-words="5" data-nb-chars="41"><em>Sklon intelligenta k&nbsp;pavoučímu charakteru</em></span></p>
          <p class="chunk" data-nb-ref-number="10" data-nb-words="24" data-nb-chars="174"><span class="idea" data-nb-ref-number="9" id="idea9" data-nb-words="24" data-nb-chars="174">Hallucinace malého ztlumeného světla uprchla zmateně do&nbsp;neplodné, studené tmy, zlekána tou tiše zvoněnou hranou reality… Tvary pozvolna dohasly v&nbsp;tichu… Uvědomoval si&nbsp;zvolna…</span>
            &nbsp;</p>
          <p class="chunk" data-nb-ref-number="11" data-nb-words="179" data-nb-chars="1181"><span class="idea" data-nb-ref-number="10" id="idea10" data-nb-words="179" data-nb-chars="1181">Jevilo se&nbsp;to&nbsp;pro něj jako záhadně nevysvětlitelné (neb jeho subtilní mozek nechápal už&nbsp;dosah smrti)… a&nbsp;přec tak určité a&nbsp;nezvratné faktum. Tady leží ve&nbsp;tmě na&nbsp;fialově průsvitavé jeho dlani – černá skvrna s&nbsp;bílým křížkem na&nbsp;zhubeněném zadečku – a&nbsp;on&nbsp;nad tím, nejsa mocen zvuku ni&nbsp;pazvuku… Oblévá ustrašeně dlouhým pohledem svých rozšířených zornic, jaspisově opalisujících v&nbsp;šeru žaláře, jeho mrtvolu měkkou a&nbsp;dosud vlažnou – jakou ji&nbsp;cítí jeho uzounké a&nbsp;jemné dlaně, dressované v&nbsp;pavoučím pletení. Popelavou pletí jeho sličného obličeje třese tichý smutek. Smutek ne&nbsp;člověka – neboť zvuky lidské řeči dávno mu&nbsp;vyprchaly z&nbsp;hrdla – ale smutek ubohého inpidua, jehož těžký a&nbsp;nádherný slovní apparát bývalého intelligenta se&nbsp;procedil ve&nbsp;velice jemné sykavky pavoučí, jehož mozek se&nbsp;znivelloval k&nbsp;dokonalému porozumění jemným kapricím osmi pavoučích očí a&nbsp;k&nbsp;benevolentním gestům několika párů pavoučích noh. Smutek z&nbsp;jiného života, jiných příčin, smutek krajinek, intimněji nazíraných, převzácný sublimát drobounkých nálad, smutek prchající lidskému slovu, jež marně uzavírá kompromisy všech známých method zachytiti na&nbsp;svých hrubě skrojených hranách hedvábitě třepený lesk jeho nuance…</span>
            &nbsp;</p>
          <p class="chunk" data-nb-ref-number="12" data-nb-words="26" data-nb-chars="149"><span class="idea" data-nb-ref-number="11" id="idea11" data-nb-words="26" data-nb-chars="149">A&nbsp;úpění neznámých moří tam z&nbsp;dola, odněkud z&nbsp;hluboka, ze&nbsp;tmy, zvoní teď tence a&nbsp;vytrvale na&nbsp;smrt Pavouka dlouhou, celkem však zcela lhostejnou hranu.</span></p>
          <p class="chunk" data-nb-ref-number="13" data-nb-words="6" data-nb-chars="34"><span class="idea" data-nb-ref-number="12" id="idea12" data-nb-words="6" data-nb-chars="34"><em>Nezbytný rys z&nbsp;jeho způsobu života</em></span></p>
          <p class="chunk" data-nb-ref-number="14" data-nb-words="144" data-nb-chars="917"><span class="idea" data-nb-ref-number="13" id="idea13" data-nb-words="144" data-nb-chars="917">I&nbsp;sladké soběvyhovění, ač&nbsp;řídké při jeho tělesné slabosti, přec nutné při dlouholetém žaláři, jež zlehka ve&nbsp;fialových závratích občas se&nbsp;dostavovalo, mnoho ztratilo na&nbsp;své bývalé neklidnosti. Bylo to&nbsp;už&nbsp;jen úplné pochopení sama sebe, tiché zbožňování sama sebe v&nbsp;nedostatku jiného smyslného boha. Byl to&nbsp;akt sebepochopení a&nbsp;cudnosti, vlažný muškátový odvar, po&nbsp;němž se&nbsp;přivírají víčka a&nbsp;tělem tiše proběhne pět, šest blaživých záchvěvů… Ztratil všecko násilí na&nbsp;své bývalé lidské surovosti a&nbsp;zuřivosti – jen ze&nbsp;široka rozevřené oči se&nbsp;nezvykle chvěly a&nbsp;údy se&nbsp;tiše podávaly té&nbsp;řídké oběti. Nebyl to&nbsp;již onen rozlícený býk, jenž vrážel do&nbsp;osamocených zahrad, plných čistých lilií, by&nbsp;třísnil svou smrdutou slinou jejich běl – byl to&nbsp;spíše osiřelý infant, vampyrská povaha po&nbsp;svém otci, který zemřel na&nbsp;venerickou nemoc a&nbsp;jenž spojoval tichou cretenii pohlavního šílence s&nbsp;jakýmsi delikátním credem subtilního umělečka.</span></p>
          <p class="chunk" data-nb-ref-number="15" data-nb-words="4" data-nb-chars="28"><span class="idea" data-nb-ref-number="14" id="idea14" data-nb-words="4" data-nb-chars="28"><em>Vznik jeho utkvělé představy</em></span></p>
          <p class="chunk" data-nb-ref-number="16" data-nb-words="46" data-nb-chars="264"><span class="idea" data-nb-ref-number="15" id="idea15" data-nb-words="46" data-nb-chars="264">Když ho&nbsp;po&nbsp;prvé zhlédl v&nbsp;žaláři, prchal sice z&nbsp;počátku před ním, ale brzy spřátelil se&nbsp;s&nbsp;jeho měkkým pohledem, s&nbsp;jeho tichým dechem, s&nbsp;jeho milou přítomností. Uzavřel s&nbsp;ním ochotný kompromiss již při prvém pohledu na&nbsp;virtuosně tkanou a&nbsp;silnou stavbu jeho pavučiny…</span>
            &nbsp;</p>
          <p class="chunk" data-nb-ref-number="17" data-nb-words="133" data-nb-chars="867"><span class="idea" data-nb-ref-number="16" id="idea16" data-nb-words="133" data-nb-chars="867">Touha po&nbsp;vzduchu (jehož představa nyní jen do&nbsp;široka modrá ho&nbsp;nejasně rozčilovala) to&nbsp;právě byla, jež před časem uzavřela ono takřka otrocké přimknutí jeho duše, duše intelligenta, k&nbsp;fysiognomii pavoučí, k&nbsp;nizounké duši se&nbsp;symptomem cretenie. Pozoroval s&nbsp;bedlivým interessem celé dny, týdny, měsíce, roky Pavouka při jeho práci; ukracoval mu&nbsp;ji&nbsp;občas naivními ironeiemi, stodolovými anekdotami, voltairovskými paradoxy, ba&nbsp;i&nbsp;vtipnými pantomimami, a&nbsp;při tom sbíral úzkostlivě skrovný výsledek jeho každodenní práce a&nbsp;spracovával ji&nbsp;horlivě svými dressovanými a&nbsp;trpělivými prsty. Ta&nbsp;myšlenka zarazila se&nbsp;již z&nbsp;dávna s&nbsp;tvrdošíjností do&nbsp;jeho zjemnělého mozku, jenž ztratil veškerou sílu dedukce: napřísti si&nbsp;z&nbsp;pavučin lano tak silné: že&nbsp;by&nbsp;uneslo jeho tělo, tak dlouhé: že&nbsp;by&nbsp;ho&nbsp;sneslo tam na&nbsp;svobodu dolů k&nbsp;tomu melancholickému moři, které slyšel nejasně hučeti v&nbsp;tmách…</span>
            &nbsp;</p>
          <p class="chunk" data-nb-ref-number="18" data-nb-words="26" data-nb-chars="158"><span class="idea" data-nb-ref-number="17" id="idea17" data-nb-words="26" data-nb-chars="158">Kudy? A&nbsp;sta jiných otázek? Těch pro něj naprosto neexistovalo. Fixní idea po&nbsp;svobodě zúplně zhasila všecku jejich závažnost a&nbsp;nutnost na&nbsp;účet své vítězné tmy.</span>
            &nbsp;</p>
          <p class="chunk" data-nb-ref-number="19" data-nb-words="44" data-nb-chars="255"><span class="idea" data-nb-ref-number="18" id="idea18" data-nb-words="44" data-nb-chars="255">Živil ho, ošetřoval ho… jen aby mu&nbsp;mohl vykrádati potřebný materiál. A&nbsp;čím dále šel za&nbsp;hranice možnosti státi se&nbsp;v&nbsp;myšlení, cítění a&nbsp;chtění Pavoukem, tím s&nbsp;větší pietou lnul k&nbsp;tomu svému bizarrnímu přátelství a&nbsp;tím více pociťoval celou tíhu svého egoismu.</span></p>
          <p class="chunk" data-nb-ref-number="20" data-nb-words="6" data-nb-chars="32"><span class="idea" data-nb-ref-number="19" id="idea19" data-nb-words="6" data-nb-chars="32"><em>Jedna z&nbsp;jeho sensací o&nbsp;subtilném</em></span></p>
          <p class="chunk" data-nb-ref-number="21" data-nb-words="31" data-nb-chars="201"><span class="idea" data-nb-ref-number="20" id="idea20" data-nb-words="31" data-nb-chars="201">A&nbsp;nyní mu&nbsp;tedy zemřel ten jeho jediný soudruh, dobrovolný trpitel a&nbsp;problematický spasitel… Nehybně spočívá se&nbsp;žlutě skalenými zraky a&nbsp;s&nbsp;křečovitě zlomenými nohami tady na&nbsp;jeho fialově průhledné dlani.</span>
            &nbsp;</p>
          <p class="chunk" data-nb-ref-number="22" data-nb-words="17" data-nb-chars="109"><span class="idea" data-nb-ref-number="21" id="idea21" data-nb-words="17" data-nb-chars="109">Úpění neznámých moří tam z&nbsp;dola, z&nbsp;hluboka odněkud zvoní mu&nbsp;delikátní, dlouhou, celkem však lhostejnou hranu…</span>
            &nbsp;</p>
          <p class="chunk" data-nb-ref-number="23" data-nb-words="161" data-nb-chars="1082"><span class="idea" data-nb-ref-number="22" id="idea22" data-nb-words="161" data-nb-chars="1082">A&nbsp;tam za&nbsp;tím úpěním, tam daleko na&nbsp;pustých březích pod věčným šerem – tam je&nbsp;vybranost, důvěrnost, jemnost… Zavřete jen svá znavená víčka, ztište se&nbsp;a&nbsp;slyšte… Gracieusně vinuté akkordy tří prodlužovaných tónů jakýchsi neznámých dechových nástrojů imitují subtilní pochod zapomenuté koledy… Unavený tábor myšlenek řadí se&nbsp;opět v&nbsp;dlouhé pluky… A&nbsp;již tiše jdou, ku&nbsp;předu nakloněny, do&nbsp;neznáma stoupajícím krajem v&nbsp;odměřeném tempu pastýřův a&nbsp;pastýřek. Jdou v&nbsp;mlhavé kraje, v&nbsp;zoufalství půlročních nocí… Jen ztlumený fantom magnetické záře jemně červenými šálami svítí nad lesy, dalekými lesy a&nbsp;zálivy staletého Ticha. Tenké věže vzdálených kostelců smutně se&nbsp;vynořují, zatopeny periodickou potopou. Slaví tam právě výroční den, a&nbsp;zástup krásných Madonn, sestouplých se&nbsp;zlatých plechů pozadí, ponocuje v&nbsp;zámecké kapli na&nbsp;poradě, jež arci trvá příliš dlouho (chtějí ho&nbsp;totiž uvítati zázrakem svých neposkvrněných těl, jež chráněna byla před slípými zraky po&nbsp;několik staletí těžkým, bohatým rouchem středověku, a&nbsp;co&nbsp;zvláštního: vždycky s&nbsp;únavně stereotypními záhyby školy jednoho mistra…).</span>
            &nbsp;</p>
          <p class="chunk" data-nb-ref-number="24" data-nb-words="32" data-nb-chars="201"><span class="idea" data-nb-ref-number="23" id="idea23" data-nb-words="32" data-nb-chars="201">Náhle umlkl trojzvučný pochod… Kostelce zatopila opětná potopa… porada na&nbsp;kvap skončena – a&nbsp;zdola tam z&nbsp;hluboka kdesi ze&nbsp;tmy zase vytrvale hučí neznámá moře onu hranu truchlivosti a&nbsp;tichého zoufalství.</span></p>
          <p class="chunk" data-nb-ref-number="25" data-nb-words="3" data-nb-chars="19"><span class="idea" data-nb-ref-number="24" id="idea24" data-nb-words="3" data-nb-chars="19"><em>Féerie nad mrtvolou</em></span></p>
          <p class="chunk" data-nb-ref-number="26" data-nb-words="34" data-nb-chars="215"><span class="idea" data-nb-ref-number="25" id="idea25" data-nb-words="34" data-nb-chars="215">Tedy mrtev, a&nbsp;zrovna teď, kdy rostly u&nbsp;něho slibné naděje na&nbsp;vyplnění jeho utkvělé představy. A&nbsp;ty&nbsp;trapné výbuchy jeho jednostranně vybujelého egoismu po&nbsp;vzduchu a&nbsp;širokém, nejasném modru se&nbsp;nedostavovaly ani ještě…</span>
            &nbsp;</p>
          <p class="chunk" data-nb-ref-number="27" data-nb-words="4" data-nb-chars="31"><span class="idea" data-nb-ref-number="26" id="idea26" data-nb-words="4" data-nb-chars="31">Oplakával dosud prostě přítele.</span>
            &nbsp;</p>
          <p class="chunk" data-nb-ref-number="28" data-nb-words="44" data-nb-chars="333"><span class="idea" data-nb-ref-number="27" id="idea27" data-nb-words="44" data-nb-chars="333">Nepevné a&nbsp;rozplizlé jeho svalstvo, jež opalisovalo mandlovým leskem chirurgického preparátu z&nbsp;líhu, čerstvě vytaženého, potřásaly hallucinace subtilného smutku, zabíhaly po&nbsp;tepně v&nbsp;přímočárých, konvergentních nárazech až&nbsp;na&nbsp;konce jeho tenkých prstů a&nbsp;tiše bubnovaly na&nbsp;pružných stěnách jeho dlouhých nehtů, nehtů vycvičeného pletače.</span>
            &nbsp;</p>
          <p class="chunk" data-nb-ref-number="29" data-nb-words="55" data-nb-chars="396"><span class="idea" data-nb-ref-number="28" id="idea28" data-nb-words="55" data-nb-chars="396">Neskonalý smutek po&nbsp;něčem nevyjádřeném, co&nbsp;viděl stále unikati, prochvěl mu&nbsp;vždy nervy, když zaslechl slabě zahučeti moře… Smutek, kteréhož vy&nbsp;chápati nedovedete, smutek převzácný a&nbsp;diskrétní, smutek vzdálených pohoří, jichž dosud nepřešel nikdo, smutek nových linií, jehož finessy nemožno zachytiti v&nbsp;hrubých konstrukcích vašich slov a&nbsp;na&nbsp;drsném a&nbsp;špinavém zrcadle vašeho profanního vyjadřování…</span>
            &nbsp;</p>
          <p class="chunk" data-nb-ref-number="30" data-nb-words="55" data-nb-chars="387"><span class="idea" data-nb-ref-number="29" id="idea29" data-nb-words="55" data-nb-chars="387">Zpíval mu&nbsp;teď tím svým altovým, blahoslaveně tichým hlasem miniteusní a&nbsp;nádhernou pohřební féerii v&nbsp;nových rythmech, zachovávajících však loyalitu vymřelých rodů, zbožně otvíraje chorobné bohatství svých tenkých rtů… V&nbsp;téže ztrnulé pose polokleče, pololeže, na&nbsp;svých dlouhých a&nbsp;fialově průhledných prstech hedvábně lesklou a&nbsp;ještě vlažnou jeho mrtvolu s&nbsp;bílým křížem na&nbsp;zhubenělém zadku…</span></p>
          <p class="chunk" data-nb-ref-number="31" data-nb-words="20" data-nb-chars="121"><span class="idea" data-nb-ref-number="30" id="idea30" data-nb-words="20" data-nb-chars="121">A&nbsp;moře mu&nbsp;hučelo tam odněkud z&nbsp;dola, z&nbsp;hluboka, demonstrativní a&nbsp;nizounce váhavou, celkem však přec jen lhostejnou hranu.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./section0025.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>