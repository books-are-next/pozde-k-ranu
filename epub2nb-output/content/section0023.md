---
contentType: poetry
---

# Modlitba

O Bože tichý, silný, mlčelivý, 

Ty, jehož tuším všady v strachu mdlém, 

slyš tiché modlitby mé smutek živý, 

jak teskně lká mé duše pode sklem. 

O Bože tichý, mlčelivý, silný, 

Ty, jehož tuším všady pustou tmou, 

k mé duši smutkem třesoucí se přilni 

a uvaž nekonečnou bídu mou. 

O Bože silný, mlčelivý, tichý, 

Ty, jehož tuším všady přítomným 

a jenž jsi viděl všecky moje hříchy: 

já chvím se, chvím před přísným soudem Tvým. 

Slyš tiché modlitby mé smutek živý, 

jak žaluje Ti z černých očí mých – 

o Bože tichý, silný, mlčelivý 

a zádumčivý v nocích tajemných.
