---
contentType: poetry
---

# Přišla

Slyšela's, duše má, její krok zloudaný zdola, 

z příkopů našeho Kastelu, pečlivě uzamčeného? 

Chvilkami volala do našich zavřených okenic: hola ! ! … 

Byla tak tichá noc venku – po chodbách Kastelu mrtvo, 

jen srdce tak bázlivě v komnatě poslední v modlitbách bilo 

jak rodinný vězeň, když v podzemí otcovských hradů 

vyhublým prstem svým chvilkami bojácně 

zaklepá do zdí… 

Byla tak tichá noc měsíčná venku, kdy měla nastati krise 

a měla po prvé přijíti ona, již dávno Tušená, 

Obávaná, 

pozdě; 

až k ránu… 

A přišla. 

Neslyšným, loudavým krokem k truchlivé Samaří naše, 

ode všech živoucích dávno již opuštěné… 

Slyšela's, duše má, její krok zloudaný zdola, 

z příkopů našeho Kastelu, pečlivě uzamčeného? 

Chvilkami volala do našich zavřených okenic: hola!! … 

Přijíti musila, 

má-li mnou skončiti staleté království naše, 

mnou, 

v něhož se vdědily veškeré slabosti našeho rodu impotentního 

(ač mladý můj život jich nemůže vinen být Svatokrádeží 

a nemůže za všecku zhýřilost uproklínaných). 

Jsem pouze poslední chorobný výhonek bez vůle, 

předem již daný, 

umdlený odlesk v tmách pyšného praporce, 

truchlivým sluncem dávno již vybarveného, 

s nejvyšší věže jenž kdysi vlál poddaným 

v purpurech, zlatech a modřích 

slávu a věhlas 

mých předků… 

Ti všichni již odešli… 

V noci jen bloudí po ztichlých chodbách a visutých mostech 

jich přísahy, jichž nikdy nevyplnili, 

jich hříchy, jež nebyly oslyšeny, 

plaché jich pohledy, vyhaslé bez zpokojení, 

a klatby, v nichž dosud se chvěje posvátné rozhořčení, 

vznesené v extasi hymny na hlavy odbojných, 

v nádherných ceremoniellech církevních sněmů, 

latinou přisluhujícím biskupem italsky vyslovovanou… 

Matky mých zženštilých ctností! 

Otci mých dědičných hříchů! 

Spěte jen klidně: 

tiše a beze svědků, 

bez cizí soustrasti, pyšní, 

skončí mnou smutná tragedie našeho rodu – 

a zahanbující. 

– – – všecko již jasní se znenáhla, 

neznámí svítání bílá, 

jež kdysi stopila beztaktně nádherné zahrady i vašich mozků, 

vstávají, velebně rostouce v potopu zvolna. 

Bělounké, nezvěstné mlhy neproniknutelné 

plní mou hlavu, usláblou strachem – 

představy zlekaně bloudí již nesřetězeny, 

s rukama bojácně vystrčenýma, 

v zmateném šepotu utíkajících slepců, 

jež nechala pomocná ruka v kritické chvíli 

na prostřed cesty, by sama ve strachu prchla… 

A mlhou se plíží již veliký stín a zasmušilý 

tím loudavým, lhostejným krokem, 

jak po cestách předků mých kráčel… 

Otcové hříchů mých! 

Matky mých ctností! 

Slyšíte její krok zloudaný zdola? – – – 

Z příkopů Kastelu chvilkami volá 

do našich zavřených okenic: hola ! … 

Příteli! Otevřete!! hola!!! – – –
