---
contentType: poetry
---

<section>

# Záhada

Ač pozdě v noci na náměstí, ušlí, dorazili – 

tři poutníci – přec navzájem se mlčky pozdravili. 

•

A z náměstí do úzkých ulic spěšně vybíhali, 

a víc než dneska přijde-li si ptát se netroufali. 

•

A k ránu ani tázavě na sebe nepohlédli, 

když ještě nepřišel, a nad střechami hvězdy bledly… 

•

A slíbivše jen dáti o tom zprávu v rodných krajích, 

zas rozešli se na Sever a na Západ a na Jih…

</section>
