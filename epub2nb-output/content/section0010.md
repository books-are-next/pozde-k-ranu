---
contentType: poetry
---

# Ironie

Vím, dneska půjde zas, až pozdě, neospalý, 

a chrti, kteří předběhnou ho v nízkém osení, 

mé myšlenky, jež z večera již usínaly, 

svým vytím probudí – dva chrti mdlí a zrosení… 

Je jisto: půjde opět s kytkou u fleuretu 

a ponese si pro vše v kapsách vonnou šarpii, 

bez bázně, hany, úsměv kolem retu, 

jak Bayard chodil v duell pro běloučkou Marii. 

Ač na dnešek ho sami zase vyzývali, 

vám, po mezích až domů půjde v mokrém osení, 

dva chrti, již se cestou po celou noc rvali, 

poběhnou před ním, schvácení a mdlí a zrosení.
