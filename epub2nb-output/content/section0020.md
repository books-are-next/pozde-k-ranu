---
contentType: poetry
---

<section>

# Pršelo v noci

Je pozdě již… Kouř po střechách se plazí, 

srp měsíce jak stříbrný je plech, 

vzduch prosycen je hořkou vůní sazí, 

již půlnoční déšť smyl se šikmých střech. 

</section>

<section>

Je pozdě již… Jen kapek pár dle domů 

tak tence tříská na luceren sklo, 

jež svítí žlutě na skupiny stromů, 

kde náměstí se plaše zalesklo. 

</section>

<section>

Je pozdě již – a měsíc srp sklivý 

již padá za hřebeny mokrých střech, 

jichž ubíhavé v dálku perspektivy 

tak měkce krájí ztlumený tmy Vzdech. 

</section>

<section>

Kdos zašeptal… Však zde nic nepohne se, 

vše souzeno tu býti lhostejné – 

jen měsíc v kašně bázlivě se třese, 

jak s věží hodiny zní zpožděné…

</section>
