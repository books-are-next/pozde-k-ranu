---
contentType: poetry
---

# Pršelo v noci

Je pozdě již… Kouř po střechách se plazí, 

srp měsíce jak stříbrný je plech, 

vzduch prosycen je hořkou vůní sazí, 

již půlnoční déšť smyl se šikmých střech. 

Je pozdě již… Jen kapek pár dle domů 

tak tence tříská na luceren sklo, 

jež svítí žlutě na skupiny stromů, 

kde náměstí se plaše zalesklo. 

Je pozdě již – a měsíc srp sklivý 

již padá za hřebeny mokrých střech, 

jichž ubíhavé v dálku perspektivy 

tak měkce krájí ztlumený tmy Vzdech. 

Kdos zašeptal… Však zde nic nepohne se, 

vše souzeno tu býti lhostejné – 

jen měsíc v kašně bázlivě se třese, 

jak s věží hodiny zní zpožděné…
