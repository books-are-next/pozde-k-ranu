---
contentType: poetry
---

<section>

# Smutný večer

_Památce Paula Verlaina_

</section>

<section>

I já dnes, vasal nesmělý Tvých bledých nuancí, 

praporec černý najdu v truchlivém svém Kastelu, 

bych smuteční dal znamení své věrné Byzanci, 

a vonné seno senesu ku prahům nastelu. 

A můstky spustím visuté, jež zvolna trouchniví, 

ku síním biskupů, ku síním sněmů církevních, 

bych starožitný erb, já pozdní dědic marnivý, 

dnes opět oprášil a vynesl jej ke slávě z nich. 

A smutná moje provincie zpustne ještě víc, 

co mdlobou sláblo dosud nehnutě, vše klekne si, 

až luna bledě zkalená, v nervose churavíc, 

ve Tvoje daleké a černé padne pralesy… 

A nad mým krajem přes půlnoc se dlouho bude chvít 

jen lesních viol smích a ironické hallali: 

vše bude v něm, po čem's kdy zatoužil, co chtěl's kdy mít – 

i delikátní smutek těch, již dlouho váhali…

</section>
