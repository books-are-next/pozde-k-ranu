---
contentType: poetry
---

<section>

# Svou violu jsem naladil co možno nejhlouběji

Svou violu jsem naladil co možno nejhlouběji 

a tichý doprovod k ní pozdě za večera pěji. 

</section>

<section>

Hráč náruživý zádumčivých, sešeřelých nálad, 

chci míti pné kouzlo starých, ironických ballad. 

</section>

<section>

A na zděděnou violu svou těm jen, těm jen hraji, 

již k ránu v nocích nejistých do dálek naslouchají… 

</section>

<section>

Mé melodie chtějí míti smutek všeho toho, 

co rostlo, vykvetlo a zrálo marně, pro nikoho. 

</section>

<section>

A míti toho naději a neurčitou něhu, 

co vzklíčiti chce v těžké půdě dalekého břehu, 

</section>

<section>

a míti zvuk, jenž nesmělý, přec jemný, smysly mámí 

jak chvění silných drátů, utlumených sordinami, 

</section>

<section>

a chtějí důvěrnost mít v tichu prodloužených staccat, 

když na nejnižších polohách tmou chystají se plakat… 

</section>

<section>

Na violu svou zděděnou jen tehdy, tehdy hraji, 

když měsíc teprv vyjít má a tma je ještě v kraji, 

</section>

<section>

a vigilie přísná padá za lesy a vodu, 

a krajem velké tajemství jde slavných Božích Hodů. 

</section>

<section>

Mé tenké prsty po strunách vždy nervosně se chvějí, 

když tichý doprovod svůj pozdě za večera pěji… 

</section>

<section>

Svou violu jsem naladil co možno nejhlouběji.

</section>
