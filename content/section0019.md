---
contentType: prose
---

# V ustrašení

My ustrašeně šli tím sešeřelým územím, 

jež v léno své jsme kdys tak pyšně přijali; 

vše chvělo se před naším zjevem bázlivým, 

i zvony vzdálené, jež dlouho plakaly. 

Třpyt chorých hvězd nám nad hlavami zvolna vybledal, 

a mlha padala v kraj tichý, zpozdilý – 

sbor hlasů neznámých v tmách kdesi bědoval, 

sbor cizích poutníků, již v skalách zbloudili. 

• • • • • • • • 

Až k ránu na cestu nám svítil už jen Jižní Kříž 

nad městy mrtvými, kde vše se stmívalo, 

a krajina v tmu s námi padala vždy hloub a níž, 

až všecko v bojácnou náladu splývalo. 

Jen v dálce kdes a nahoře ve vlažných přívalech, 

jichž teplo mateřské nás jalo, Spřízněná, 

byl den, a vítr v tempu volném nad vysoký břeh 

tam mlýnů větrných pozvedal ramena. 

Ty's řekla cos jak dětskou paralelu Života 

s tou obcí zasmušilých mlýnů větrných – 

já k tomu důvěrně připojil glosu z Quixota, 

a tmou zněl bázlivě náš ironický smích…
