---
contentType: poetry
---

<section>

# Impromptu

V podzimní šero, mlhou prosáklé, 

plá měsíce zlať ve zkaleném skle, 

a v ztlumeném tom svitu lampy stažené 

má všecko kontury tak do mdla zamžené. 

</section>

<section>

A duše zlákána svou fixní ideou 

(hod cudný slavit ve svém Paláci), 

vstříc do mlh vybíhá – a s dary na rukou – 

však tesklivě se zpět vždy navrací. 

</section>

<section>

V podzimní šero, slabě zamžené, 

plá měsíc svitem lampy stažené, 

a jeho kontura tak chorobně a mdle 

se občas náhle zachví v řeky zrcadle.

</section>
