---
contentType: prose
---

# Dva hlasy

Dnes dvorce ani po klekání nezavřeli – 

dva smutné dvorce na samotách propadlých – 

dva hlasy se tam o cos hádaly a přely 

při rudých stínech pochodní, ta vodou vzdálených. 

Byl prvý hluboký a stále chtěl své: ano, 

a druhý bázlivý a stále chtěl své: ne, 

až zmlkly najednou, když blízko bylo ráno 

a měsíc vyšel na chvilku nad vody vzdálené. 

Dnes dvorce ani po klekání nezavřeli – 

dva smutné dvorce na samotách propadlých… 

Dva hlasy se v nich dlouho mezi sebou přely, 

až hlas, jenž prosil, zaúpěl a náhle stich, 

a hlas, jenž chtěl své: ano, z hluboka si vzdych.
