---
contentType: poetry
---

<section>

# Za noci březnové

Když k ránu měsíc padal karmínově zarudlý,

za řeku, jeho zlat kde rozpuštěný tak se chvěl, 

a polibek Tvůj byl ač delikátní, přece jen mdlý… 

v té noci březnové Tvou zahradou jsem pozdě k ránu šel. 

A středem záhonů, jež přes noc rudě vzkvetly mi 

já ved Tě znavenou; jen jednoho mi bylo žel: 

proč já tu neměl štěstí býti mezi prvními, 

proč někdo přede mnou již tady vedle Tebe šel? 

Tak pozdě bylo… Loutna zmlkla v okně ospalá, 

i známý alt, jenž od večera ji už provázel, 

i za řekou to rozpustilé: trala, tralala… 

i rythmus, cupot, tleskání a chřestot černých skel. 

To byla jarní slavnost našich věrných pastýřek, 

– já rozechvěn a zmaten dneska ani nevzpomněl, 

že po pěšinách tančily a podél ztichlých řek 

a jemné měly kadeře a plavé kolem čel. 

Za noci březnové Tvou zahradou jsem pozdě k ránu šel, 

za potlesku a cupotu a chřestu černých skel, 

a kteří přede mnou tu šli, těm všem já záviděl, 

i těm, jež, plavé kadeře a modré pentle kolem čel, 

tu dneska prvně tančily při kantilénách nočních cell.

</section>
